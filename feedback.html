<html>
<head>
    <meta charset="UTF-8">
    <style type='text/css'>
		@font-face{
		    font-family: "jameel";
		    src: url('file:///android_asset/fonts/jameel.ttf');
		}
		@font-face{
		    font-family: "huda";
		    src: url('file:///android_asset/fonts/noorehuda.ttf');
		}
		.arabic{
			color:blue;
			font-family: huda;
		}

    </style>
</head>
<body style="font-family: jameel; line-height:1.8; font-size:16px;">

<section>
    <p dir="rtl" style="text-align: justify;">
        الحمد للہ والصلاۃ والسلام علی رسول اللہ وآلہ و صحبہ اجمعین، امابعد<br/>
        بندے پر اللہ تعالیٰ کی نعمتیں اتنی ہیں کہ انہیں کوئی شمار نہیں کر سکتا خود اس نے فرمایا:
        <span class="arabic"> وَاِنْ تَعُدُّوْا نِعْمَۃَ اللہِ لَا تُحْصُوْھَا اِنَّ الْاِنْسَانَ لَظَلُوْمٌ کَفَّار </span>
        ان میں سے ایک بہت ہی بڑی نعمت جو اس نے اپنے ایک عاجز بندے عبدالسلام پر کی قرآن مجید کے معانی
        کے اردو ترجمے اور تفسیر القرآن الکریم کے نام سے اس کی تفسیر لکھنے کی توفیق ہے۔ واللہ! میرے
        خواب و خیال میں بھی نہ تھا کہ مجھے اتنے عظیم کام کی سعادت حاصل ہو گی نہ ہی یہ اندازہ تھا کہ
        اہل علم اور عوام اتنے شوق اور خوشی سے اس کا خیر مقدم کریں گے چنانچہ تھوڑی ہی مدت میں دار
        الاندلس سے اس کے بیسیوں ایڈیشن شائع ہو چکے ہیں اور شائع ہو رہے ہیں کتاب و سنت ڈاٹ کام نے اس
        کا PDF ایڈیشن نیٹ پر چڑھا دیا ہے ایزی قرآن و حدیث والوں نے اس کی ایپ تیار کر کے گوگل پر
        اپلوڈ کر دی ہے جس میں سرچ کی سہولت بھی ہے دو اور اداروں نے بھی یہ کام سر انجام دیا ہے یہ سب
        پلے اسٹور پر بھی دستیاب ہیں مگر ان تینوں میں کمپوزنگ کی بہت سی خوفناک غلطیاں ہیں جن سےمطلب
        بالکل ہی غلط ہو جاتا ہے اس لیے سعودی عرب سے ہمارے ایک محترم بھائی کے اصرار پر اس کا صحیح
        ورژن تیار کیا گیا ہے چنانچہ میری نگرانی میں عزیز م حافظ ندیم شمس اور نعیم الرحمن شاہ نے
        نہایت خوبصورت اندار میں نئے سرے سے اہتمام کر کے موبائل ایپ تیار کر دی ہے جس کی تصحیح محترم
        بھائی اشتیاق اصغرصاحب اور ان کی ٹیم نے نہایت عرق ریزی کے ساتھ کی ہے یہ ایپ پلے اسٹور میں بھی
        دستیاب ہے اور ڈاؤنلوڈ کرنے کے بعد نیٹ آن کرنے کے بغیر بھی پڑھی جا سکتی ہے۔ ان بھائیوں نے صرف
        ترجمہ کی الگ ایپ بھی تیار کر کے پلے اسٹور پر اپلوڈ کر دی ہے احباب اسے بھی وہاں سے حاصل کر
        سکتے ہیں۔ میں نے ترجمے اور تفسیر کے منھج اور اس میں خاص طور پر ملحوظ چیزوں کا مفصل ذکر ترجمے
        اور تفسیر کے مقدموں میں کر دیا ہے۔ اپنی طرف سے کوئی الگ تعارف لکھنے کی بجائے میں نے اپنے عہد
        کے چند شیوخ الحدیث و التفسیر کے تبصرے نقل کر دینا کافی سمجھا ہے۔ اللہ تعالیٰ اس خدمت کو میرے
        لیے، میرے احباب اور بزرگوں کے لیے اور سب مسلمانوں کے لیے آخرت میں نجات کا ذریعہ بنائے، آمین۔
    </p>
    عبدالسلام بن محمد بُھٹوی<br/>
    ٥ ذوالحجہ، ١٤٤٠ھ
</section>
<hr size="10" color="blue">
<section>
    <p style="text-align: center">
        بسم اللہ الرحمٰن الرحیم</p>
    <p dir="rtl" style="text-align:justify;">
        از مفسر قرآن <br/>
        مولانا حافظ صلاح الدین یوسف صاحب حفظہ اللہ<br/>
        تفسیر القرآن الکریم اردو تفاسیر میں ایک معیاری اور سلفی تفسیر ہے۔<br/>
        حافظ عبدالسلام بھٹوی صاحب حفظہ اللہ جماعت کے ان چند اعاظم رجال میں سے ہیں جو سادگی و تواضع
        اور علم و عمل میں اسلاف کا نمونہ ہیں۔
        <span class="arabic">کثر اللہ امثالھم فینا</span><br/>
        حافظ صاحب کی زندگی کا بیشتر حصہ تدریس میں گزرا ہے جن میں زیادہ تر مدارس کے طلباء ہی ان کے
        افادات اور فیوض علمیہ سے فیض یاب ہوتے رہے ہیں یا کبھی کبھی عام اجتماعات میں ہم جیسے لوگوں کو
        بھی تقاریر کی صورت میں ان کے چشمئہ علم سے سیراب ہونے کا موقع مل جاتا ہے۔ ان کی تقریر بھی
        اگرچہ خطابتی طنطنے اور ہمہمے اور زبان و بیان کے لٹک خٹک سے عاری ہوتی ہے لیکن سادگی اور دلائل
        کا ایسا حسین امتزاج ہوتی ہے جیسے فصاحت کی آبشار اور دریائے علم کی روانی ہو جس سے سامعین
        کوگہرہائےآبداربھی حاصل ہوتے ہیں اور دلوں سے شرک و بدعت کا زنگ بھی صاف ہوتا ہے۔ <br/>
        اب کچھ عرصے سے موصوف نے قلم و قرطاس سے بھی تعلق جوڑ لیا ہے اور چونکہ اللہ نے فہم ثاقب اور
        علم وافر سے نوازا ہے اور مطالعے کی وسعت اور اسلاف کی فکر و منہج سے آگاہی اور وابستگی بھی ہے
        اس لیے اس میدان میں بھی کامیاب اور سرخروہیں اللہ کرے زور قلم اور زیادہ۔<br/>
        پہلے پہل انہوں نے قرآن کریم کا ترجمہ کیا جو لفظی تو نہیں لیکن اتنا بامحاورہ بھی نہیں جو
        پڑھنے والے کو الفاظ قرآن سے دور لے جائے۔ ان دونوں قسم کے تراجم کے درمیان ایک بین بین سا ہے
        جسے دونوں قسم کی حداوسط کہہ سکتے ہیں۔ اس کی سب سے بڑی خوبی یا امتیازی حیثیت یہ ہے کہ عربی
        میں تنوین، تعظیم، تحقیر اور تفحیم سب کےلیے آتی ہے اور سیاق و سباق اور موقع و محل سے اس کا
        تعین ہوتا ہے کہ یہاں تنوین کس مقصد کے لے ہے؟ اس طرح عربی کے ابواب ہیں ایک باب ثلاثی مجرد کا
        ہے تو ثلاثی مزید فیہ میں جا کر اس میں مبالغہ، مشارکت، تکثیر یا طلب وغیرہ کے مفہوم کا اضافہ
        ہو جاتا ہے۔ حافظ صاحب نے ترجمے میں ان باریکیوں کو بھی ملحوظ رکھا ہے اور اس ذریعے سے قرآن
        کریم کی بلاغت اور معانی کو واضح کیا ہے۔اس کے بعد فاضل موصوف حفظہ اللہ نے قرآن کریم کی تفسیر
        لکھی ہے جو تفسیر القرآن الکریم کے نام سے چار جلدوں میں شائع ہوئی ہے۔ <br/>
        یہ تفسیر بھی اپنی مثال آپ ہے ۔ اس میں نہ صرف صحت احادیث کا پورا اہتمام اور ضعیف اور اسرائیلی
        روایات سے مکمل اجتناب ہے بلکہ ہر اہم بحث احادیث صحیحہ کی روشنی میں کی گئی ہے اس لحاظ سے یہ
        تفسیر بالماثور یا تفسیر بالاحادیث کا ایک بہترین نمونہ ہے اور عربی کی تفاسیر بالماثور سے بہت
        حد تک بے نیاز کر دینے والی ہے جن میں ان کے مؤلفین نے تفسیری روایات جمع کردینے کے شوق میں ہر
        طرح کی روایات درج کر دی ہیں ان رطب یا بس روایات کی جھاڑیوں سے قاری کا دامن بھی الجھتا ہے اور
        ذہن بھی ماؤف ہوتا ہے۔ حافظ صاحب موصوف نے اس سے اجتناب برتا ہے ۔ تاہم بعض جگہ ضعیف روایات کے
        ضعف کو واضح کرنے کے لیے درج کر دیا ہے اور یہ بھی اس کی ایک خوبی ہے۔<br/>
        فقہی مباحث سے بھی عام آدمی کو زیادہ دلچسپی نہیں ہوتی، تاہم صحیح رہنمائی کے لیے ایک حد تک ان
        کی وضاحت بھی ضروری ہے ۔ اس میں بھی ان دونوں باتوں کے درمیان حد اعتدال کو ملحوظ رکھا گیا ہے۔
        نہ فقہی مباحث میں طوالت و ثقالت ہے اور نہ ان سےیکسر بے اعتنائی اور غفلت ہے حسب ضرورت ہر اہم
        مسئلے کی حیثیت کی وضاحت بھی ہے اور فقہاء کی بے سروپا موشگافیوں کی تردید بھی بالخصوص مسئلہ
        صفات باری تعالیٰ ، جو ابتدائی صدیوں میں ایک معرکہ آراء مسئلہ رہا ہے، متکلمین اور یونانی
        فلسفے سے متاثرین نے اللہ تعالی کی تمام اہم صفات کی باطل تاویلات اوررکیک توجیہات کر کےایسے
        یکسر بے دست وپا اور تمام خوبیوں اور کمالات سے عاری کر دیا ۔ حافظ صاحب موصوف نے جگہ جگہ مسئلہ
        صفات میں مسلک سلف کو واضح کر کے اللہ تعالیٰ کی عظمت و کمال اور اس کی علو مکانی کا اثبات عقلی
        و نقلی دلائل سے اس طرح کیا ہے کہ تاویلیوں کے موقف کی غلطی اشکار اور محدثین کے موقف کی برتری
        واضح ہو جاتی ہے۔مسئلہ صفات کی ایسی سلفی، صحیح توضیح کسی اور اردو تفسیر میں شاید ہی ہو۔ یہ
        بھی گویا اس تفسیر کی ایک امتیازی خوبی ہے۔<br/>
        یہ تفسیر اگرچہ چار جلدوں میں ہے لیکن اس کے باوجود غیر ضروری طوالت سے پاک ہے۔ نہ اکتادینے
        والی تفصیل ہے اور نہ اتنا اختصار کہ قاری کو تشنگی محسوس ہو۔ جس طرح قرآن کی سورتوں کو تین
        قسموں میں تقسیم کیا گیا ہے۔ طوال مفصل ، اوساط مفصل اور قصار مفصل اس تفسیر کو بھی اردو تفاسیر
        مین اوساط مفصل قراد دیا جا سکتا ہے۔<br/>
        مزکورہ خوبیوں کی وجہ سے یہ تفسیر عوام و خواض ، کم علم اور اصحاب علم سب کے لیے یکساں مفید ہے۔
        یہ قرآن کریم، دین قیم اور مسلک سلف کی ایک عظیم خدمت ہے جس کی توفیق سے اللہ تعالیٰ نے حافظ
        صاحب موصوف کو نوازا ہے۔ <br/>
        <span class="arabic">جزاہ اللہ تعالیٰ احسن الجزاء عن الاسلام و المسلمین و اجزل اللہ ثوابہ۔ و متعنا اللہ بطول حیاتہ۔ آمین۔</span><br/>
    </p>
    حافظ صلاح الدین یوسف
</section>
<hr size="10" color="blue">
<section>
    <p style="text-align: center">
        بسم اللہ الرحمٰن الرحیم</p>
    <p dir="rtl" style="text-align:justify;">
        از حافظ عبدالعزیز علوی حفظہ اللہ<br/>
        شیخ الحدیث جامعہ سلفیہ فیصل آباد<br/>
        <span class="arabic">حافظ عبدالسلام اکرمہ اللہ واعزہ وانعم علیہ </span>
        میرے پرانے ساتھی اور ہم سبق رہے ہیں۔ پرھائی کے دوران انہوں نے نمام علوم عربیہ اور دینیہ پوری
        لگن دلچسپی، ذوق و شوق سے پوری محنت اور کوشش سے پڑھے اور تعلیم کے درمیان ہی انہیں عربی، فارسی
        اور اردو ادب اور اشعار یاد کرنے اور انہیں موقع و محل کے مطابق پڑھنے کا انتہائی اعلیٰ ملکہ
        تھا اور بہتریں خطیب و مقرر تھے، تعلیم سے فراغت کے بعد خطابت و تدریس سے منسلک ہو گئے اور عرصہ
        دراز تک حافظ عبدالمنان نورپوری رحمہ اللہ کے ساتھ ایک جگری دوست کی حیثیت سے جامعہ محمدیہ
        گوجرانوالہ میں پڑھاتے رہے۔ اس کے بعد تدریس کے سلسلہ میں مرکز طیبہ مریدکے میں مدیر الجامعہ کی
        حیثیت سے تشریف لائے اور خطابت گوجرانوالہ میں ہی کرتے ہیں۔<br/>
        ملک کے نامور شیوخ اور اہل علم کے مشورہ سے قرآن کریم کے ترجمہ کا بیڑا اٹھایا اور کسی بھی کتاب
        کا صحیح ترجمہ صرف وہی شخص کر سکتا ہے جس نے وہ کتاب بار بار سبقا پڑھائی ہو اور اس کے <span
            class="arabic">مالہ و ما علیہ</span> پر اس کی پوری نطر ہو ، محترم حافظ صاحب چونکہ عربی
        زبان کے ایک کہنہ مشق مدرس ہیں صرف، نحو، بلاغت معانی ، فقہ، اصول فقہ، حدیث، اصول حدیث، ترجمہ
        ،تفسیر قرآن اور اصول تفسیر باقاعدہ سبقا سبقا پورے شوق و ذوق سے پڑھے ہیں اور عرصہ داراز تک
        سبقا سبقا پڑھائے ہیں اس لیے ان پر مکمل دسترس ہے اور اب عرصہ سے اپنے آپ کو قرآن و حدیث کی
        تدریس کے لیے وقف کیے ہوئے ہیں اس لیے ترجمہ و تفسیر قرآن کے باربار پڑھانے کے بعد انہیں حق
        پہنچتا تھا کہ وہ کام کریں پھر اللہ تعالیٰ نے انہیں یہ موقع بھی فراہم کر دیا اور اس کام کے
        لیے اسباب و ذرائع بھی وافر تعداد میں مہیا ہو گئے۔ تو انہوں نے پہلے قرآن مجید کا ترجمہ کیا جس
        میں صرف، نحو، لغت، فصاحت و معانی اور قرآن و حدیث کو پوری طرح سے ملحوظ رکھا، قرآن مجید میں
        ایک ہی لفظ کئی کئی جگہ آ یا ہے اور بعض الفاظ کے صلات یعنی اس کے ساتھ استعمال ہونے والے حروف
        جارہ مختلف آئے ہیں جن کی وجہ سے لفظ کا معنیٰ بدل جاتا ہے، بعض جگہ سیاق وسباق سے لفظ کے معنی
        میں تبدیلی آجاتی ہے اور الفاظ کے صیغوں میں بھی فرق ہوتا ہے کہیں اسم فاعل آتاہے ، کہیں مبالغہ
        کا صیغہ ہوتا ہے ، اور کہیں صفت مشبہ ہے عالم، علیم، علّام ایک ہی لفظ کی مختلف صورتیں ہیں کہیں
        اسم فاعل کی جگہ مصدر استعمال ہوتا ہے اور کہیں کلام میں تقدم و تاخیر کی جاتی ہے اور کہیں حروف
        تاکید بدلتے رہتے ہیں یا ایک ہی جملہ میں ایک سے زائد حروف تاکید استعمال ہوتے ہیں حافظ صاحب نے
        ان تمام باریکیوں کا پوری طرح لحاظ رکھا ہے اور کسی بھی لفظ یا حرف کے معنی کو نظر انداز نہیں
        کیا پھر لغت عربی کو بھی ملحوظ رکھا ہے، میں نے اس ترجمہ کا اکثر حصہ بڑے غور خوض اور پوری
        دلچسپی سے استفادے کی خاطر پڑھا ہے اور پورے وثوق اور دیانت کے ساتھ اس کو اردو کے تمام موجودہ
        تراجم سے بہتر پایا ہے ہاں البتہ کم جگہ اس سے اختلاف بھی ہے لیکن القلیل کالمعدوم ہی ہوتا
        ہے۔<br/>
        ترجمہ قرآن کے بعد حافظ موصوف نے تفسیر القرآن الکریم کے نام سے تفسیر لکھی ہے جس میں تفسیر
        القرآن بالقرآن، تفسیر القرآن بالحدیث، اور تفسیر القرآن بکلام الصحابہ والتابعین کو پیش نظر
        رکھا ہے، اور ہر جگہ سلف صالحین اور خیر القرون کے انداز اور اسلوب کو ملحوظ رکھاہے پہلی دو
        منزلوں ، یعنی سورۃ توبہ تک تفسیر میں اختصار ہے اور آگے جیسے جیسے بڑھتے گئے ہیں تفسیری مباحث
        میں بھی اضافہ ہوتا گیا اور انتہائی مفید مباحث بیان کئے ہیں آخری دو پاروں میں بھی اختصار ہے
        اے کاش کہ حافظ صاحب پہلی دومنزلوں اور آخری دو پاروں کو بھی پانچویں اور چھٹی منزل کے معیار کے
        مطابق ڈھال دیتے۔<br/>
        اگر بات کے لمبا ہونے کا خطرہ نہ ہوتا تو میں دوسرے مترجمیں اور مفسیریں کے ساتھ ان کا تقابل
        کرتا، تاکہ بات مثالوں اور دلائل و براہین کی روشنی میں واضح ہو سکے، میرے نزدیک یہ تفسیر عمومی
        اور عوامی بھی ہے اور علمی و فکری بھی ہے اس سے تمام طبقات ، عوام، طلبہ اور اہل علم اپنے اپنے
        ذوق اور ظرف کے مطابق بھرپور فائدہ اٹھا سکتے ہیں اللہ تعالیٰ ان کے اس عمل کو اپنی بارگاہ میں
        قبول فرمائے لوگوں کو اس سے زیادہ سے زیادہ فائدہ پہنچائے اور اس کو ان کے لیے اس تفسیر کے
        ناشرین اور معاونین کے لیے آخرت کا توشہ بنائے آمین ۔صدبارآمین
    </p>
    &emsp;عبدالعزیز علوی <br/>
    جامعہ سلفیہ فیصل آباد<br/>


</section>
<hr size="10" color="blue">
<section>
    <p style="text-align: center">
        بسم اللہ الرحمٰن الرحیم</p>
    <p dir="rtl" style="text-align:justify;">
        از شیخ نجیب اللہ طارق صاحب حفظہ اللہ <br/>
        شیخ التفسیرجامعہ سلفیہ فیصل آباد<br/>
        نحمدہ و نصلی علی رسولہ الکریم، اما بعد<br/>
        گزشتہ بیس سالوں سے مجھے جامعہ سلفیہ میں قرآن کا ترجمہ اور تفسیر پڑھانے کی سعادت ملی۔ دوران
        تدریس مختلف تراجم اور تفاسیر کا مطالعہ کرنا مجبوری بھی تھی اور میرا شوق بھی۔ الحمد للہ!
        مسلمان مفسرین نے گراں قدر خدمات انجام دے کر سعادتوں سے تو اپنا دامن بھراہی تھا امت کے لیے
        ایک وسیع علمی ورثہ بھی مہیا کر گئے۔<br/>
        اہل علم سے یہ بات پوشیدہ نہیں کہ مدارس کے اندر ترجمہ و تفسیر پڑھانے کا انداز عام درسِ قرآن
        سے یکسر مختلف ہوتا ہے۔ اس میں قرآن کے مشکل الفاظ کے معانی، صیغے، لفظی اور بامحاورہ ترجمہ بھی
        کرنا پڑتاہے۔ چونکہ یہ ساری چیزیں ایک تفسیر میں نہیں ملتی تھیں لہٰذا مختلف تفاسیر کا مطالعہ
        کرنا پڑتا تھا۔ کئی بار دل میں آیا کہ قرآن کا ایسا ترجمہ اور تفسیر لکھوں جو طلباء اور عوام
        الناس کو یکساں فائدہ دے۔ مگر اپنی کم علمی اور گہرے علم سے تہی دامنی آڑے آجاتی تھی۔<br/>
        اور پھر حافظ صاحب کی تفسیر القرآن دیکھی تو زبان سے بے اختیار ڈھیروں دعائیں نکلیں۔ میں نے اس
        تفسیر کو بالاستیعاب دیکھا اور بار بار دیکھا ہے اور حد یہ ہے کہ تنقیدی نگاہ سے بھی دیکھا، یہ
        تفسیر کئی لحاظ سے بہت ہی اچھی تفسیر ہے۔<br/>
        سب سے اہم بات ترجمہ کی ہے، اگر صرف طلباء کی رعایت کرتے ہوئے نحوی و صرفی تراکیب کا لحاظ رکھتے
        ہوئے ترجمہ کریں تو عوام الناس کے لیے مشکل ہو جاتا ہے اور اگر عوام الناس کا خیال کرتے ہوئے
        سلیس اور بامحاورہ کریں تو نحوی و صرفی تراکیب کا لحاظ ختم ہو جاتا ہے۔ اسی طرح لغوی معانی میں
        اگر طلباء کی رعایت کی جائے تو عوام الناس کو مشکل اور عوام الناس کا خیال رکھا جائے تو طلباء
        لغوی معانی سے محروم ہو جاتے ہیں۔<br/>
        حافظ صاحب کا کمال یہ ہے کہ ترجمہ اس انداز میں کیا ہے کہ عوام الناس اور طلباء دونوں کی مشکل
        آسان کر دی ہے۔ عربی زبان کے قواعد کا بھی پورا پورا لحاظ رکھا ہے اور حددرجہ سلیس بھی بنا دیا
        ہے۔ اسی طرح تفسیر میں طلباء اور عوام الناس دونوں کے لیے یکساں مواد مہیا کر دیا ہے۔ جہاں مشکل
        صیغے تھے ان کو بھی حل کر دیا اور جہاں جہاں نحوی و صرفی مشکل مقامات تھے ان کو بہت حد تک آسان
        کر دیا ہے۔
        ایک اہم بات یہ کہ عقیدہ کی بحث جہاں جہاں بھی آئی آپ نے حق ادا کر دیا اور اگر کسی دوسرے مفسر
        کی رائے سے اختلاف کیا تو نہایت سنجیدگی ، متانت، شائستگی اورپرزور دلائل سے اپنا موقف بیان
        کیا۔<br/>
        اسی طرح اصلاح معاشرہ کا پہلو بہت شاندار طریقے سے بیان کیا ہے۔ جہاں جہاں جہاد کی مفصل یا
        مختصر آیات آئی ہیں ہر جگہ آپ نے جہاد کے مسائل پر مفصل تشریح و توضیح کی ہے۔ ایک محاورہ عمومی
        طور پر بولا جاتا ہے کہ کوزہ میں دریا بند کر دیا ہے، میرے خیال میں یہ محاورہ اس تفسیر پر سو
        فیصد صادق آتا ہے۔ میں نے اپنے طلباء اور ہم عصر اساتذہ سے باربار کہا ہے کہ یہ تفسیر ضرور اپنے
        کتب خانہ کی الماری کے بجائے اپنے میز پر رکھیں۔</p>
    &emsp;&emsp;نجیب اللہ طارق <br/>
    مدرس جامعہ سلفیہ، فیصل آباد


</section>
<hr size="10" color="blue">
<section>
    <p style="text-align: center">
        بسم اللہ الرحمٰن الرحیم</p>
    <p dir="rtl" style="text-align:justify;">
        از محترم حافظ عبداللہ رفیق حفظہ اللہ<br/>
        شیخ الحدیث جامعہ محمدیہ لوکو ورکشاپ لاہور<br/>
        میں نے استادِ گرامی قدر شیخ الحدیث و التفسیر حافظ عبدالسلام بن محمد حفظہ اللہ تعالیٰ کے حکم
        پر ان کے ترجمہ اور تفسیر کا ابتدا سے آخر تک پورے شوق اور انہماک سے مطالعہ کیا اور اس سے بھر
        پور استفادہ کیا ہے ۔کئی مباحث کو بار بار بھی پڑھا ۔اس دوران مجھے ذرہ بھر اکتاہٹ اور بوریت کا
        احساس نہیں ہوا۔بلکہ اس دوران میرے شوق اور استادِ محترم کے علم و عمل اور عمر میں برکت کی
        دعاوں میں اضافہ ہوتا چلا گیا ۔سورۃ الفاتحہ کی تفسیر پڑھ کر تو دل باغ باغ ہو گیا ۔جو اس کے
        فضائل ،احادیث سے ثابت شدہ نام اور بیسیوں فوائد پر مشتمل ہے۔اختصار و جامعیت کا بہترین نمونہ
        ہے ۔ فاتحہ کی تفسیر اس لائق ہے کہ اُسے الگ شائع کیا جائے تاکہ ہر خاص و عام اس سے زیادہ سے
        زیادہ فائدہ حاصل کر سکے۔<br/>
        یہ تفسیر بہت سی خوبیاں کی حامل ہے۔ان میں سے کچھ کا تذکرہ ترتیب کے ساتھ کیا جاتا ہے۔<br/>
        1. قرآن مجید کتاب ہدایت ہے ۔ اس کا مقصد لوگوں کے عقائد و اعمال کی اصلاح اور ان کا تزکیہ
        کرنا ہے ۔ پوری تفسیر میں اس مقصد کو سامنے رکھا گیا ہے اور بے جا طویل بحثیں جو مقصد کو نظروں
        سے اوجھل کردینے والی ہوں،ان سے اجتناب کیا گیا ہے۔<br/>
        2. قرآنی آیات کا مفہوم متعین کرنے کے لیے دیگر قرآنی نصوص اور احادیث نبویہ سے بھرپور مدد
        لی گئی ہے گویا یہ تفسیر، تفسیر بالماثور کی ایک کامیاب کوشش اور اس کا ایک عمدہ نمونہ ہے۔
        <br/>
        3. سورتوں اور آیات کے باہمی ربط پر زیادہ توجہ نہیں دی گئی ۔ اس نکتہ پر زیادہ توجہ کرنے والے
        مفسرین نے تکلف سے کام لیا ہے ۔ جس جگہ تکلف کے بغیر ربط سمجھ میں آتا ہے، اس کی نشاندہی کر دی
        گئی ہے۔ <br/>
        4. ضرورت کے مطابق ترجمہ میں ملحوظ رکھی گئی علمی باریکیوں اور نکات کی وضاحت بھی کی گئی ہے ۔
        ویسے ترجمہ سے بھرپور فائدہ اُٹھانے کے لیے ضروری ہے کہ عرضِ مترجم کو اچھی طرح غور سے پڑھ لیا
        جائے۔ <br/>
        5. محترم حافظ صاحب اختصار کے پیش نظر ایک مضمون کے متعلقہ دیگر قرآنی آیات کا حوالہ دے دیتے
        ہیں ۔ جس سے مزید تفصیل کا طالب بھرپور فائدہ اٹھا سکتا ہے۔ <br/>
        6. قرآن مجید کی مدنی بہت سی سورتوں میں فقہ الجہاد کا ذکر ہے اور امام الانبیاء والمرسلین کے
        غزوات : بدر ، احد ، احزاب ، خیبر ، فتح مکہ ، حنین اور تبوک کے تذکرے اور ان پر تبصرے ہیں ۔
        زیر نظر تفسیر میں ان مضامین کو خوب اُجاگر کیا گیا ہے ۔ لیکن طے شدہ منہج کے مطابق اکثر
        وبیشترمقامات پر اختصار و جامعیت کو نظر انداز نہیں کیا گیا۔ <br/>
        7. شاہ عبدالقادر ؒ کے کچھ مختصر تفسیری فوائد کہیں کہیں ہو بہو الفاظ میں نقل کیے گئے ہیں ۔ ان
        کی زبان اگرچہ قدیم ہے اور بعض مقامات پر ان کی قدامت کا کافی احساس ہوتا ہے لیکن دلچسپی سے
        پڑھنے والا بہر حال اس سے محظوظ ہوگا۔ حافظ صاحب دیگر تفاسیر سے بھی باحوالہ اقتباس نقل کرتے
        ہیں ۔ جو موقع و محل کے لحاظ سے نہایت موزوں ہوتے ہیں ۔ یہ ان کے حسن انتخاب کی علامت ہیں ۔ اور
        خادمین قرآن کی خدمت کا اعتراف بھی۔<br/>
        8. تفسیر میں صحیح اور حسن احادیث لکھنے کا اہتمام کیا گیا ہے ۔ ان کے حوالے مختصر انداز میں
        اور مکمل دیئے گئے ہیں ۔ جس میں کتاب اور صحابی کا نام ،باب اور حدیث نمبرکی وضاحت ہے۔اس
        کافائدہ یہ ہے کہ اصل کتاب کی طرف رجوع کرنا نہایت آسان ہے ۔ بخاری و مسلم کے علاوہ دیگر کتب
        حدیث سے حدیث نقل کرتے ہوئے اس کی تحقیق بھی پیش کی گئی ہے۔<br/>
        مگر مفصل تحقیق و تخریج سے قصداً گریز کیا گیا ہے ۔ کہیں کہیں حدیث نقل کرتے ہوئے ان کا عربی
        متن اعراب وحرکات سمیت بھی درج کیا گیا ہے ، جس سے حدیث پڑھنے کا شوق بھی پیدا ہو گا اور باذوق
        قارئین کے لیے یہ تسکین قلب کا باعث بھی۔ <br/>
        9. چیدہ چیدہ مقامات پر عربی الفاظ کی لغوی اور صرفی تشریح بھی ہے اور جملوں کی نحوی تحلیل بھی
        ۔عربی زبان و بیان سے دلچسپی رکھنے والے اس سے فائدہ اُٹھائیں گے۔ ان شاء اللہ<br/>
        10. اُستادِ محترم کو اُردو، عربی اور فارسی زبان و ادب پر عبور حاصل ہے اور وہ اپنی تقریر
        وتحریر میں اُن کے اشعار بر محل پیش کرنے پر استحضار رکھتے ہیں ۔ تفسیر میں اُنہوں نے اپنی اس
        صلاحیت سے بھی کہیں کہیں فائدہ اُٹھایا ہے اور عام قارئین کے لیے عربی و فارسی اشعار کا ترجمہ
        بھی کر دیا ہے۔ لیکن مقصدیت کو کہیں بھی نظر انداز نہیں کیا۔ <br/>
        11. منہجِ سلف کے مطابق اللہ تعالیٰ کے اسما ء و صفات کی تشریح اور اس سے انحراف کرنے والوں کی
        تردید کی گئی ہے ۔ ایسے مقامات توجہ کے ساتھ پڑھنے سے اللہ خالق ومالک سےتعلق مضبوط اور اس کی
        محبت میں اضافے کا سبب ہو گا۔ ان شاء اللہ<br/>
        12. آیات کے آخری جملوں مثلاً
        <span class="arabic">اِنَّ اللہَ قَوِیٌّ عَزِیْرٌ،  اِنَّ اللہَ غَفُوْرٌ رَّحِیْمٌ  ، اِنَّ اللہَ شَدِیدُالعِقاب </span>
        میں ذکر کردہ صفاتِ الٰہی کی سیاق کی مناسبت سے توضیح کی گئی ہے۔ اس کی ایک مثال پر غور
        فرمائیں۔
        <span class="arabic">وَاللہُ بِمَا تَعْمَلُوْنَ خَبِیْرٌ  </span>
        یہ جملہ سورہ حدید (آیت:10) میں آیا ہے تو حافظ صاحب فرماتےہیں : ایمان ، نفاق اور قتال فی
        سبیل اللہ کی ترغیب کے آخرمیں فرمایا کہ جو کچھ تم کررہے ہو اللہ تعالیٰ اس سے پوری طرح باخبر
        ہے ، وہ ہر ایک کے عمل کو خوب جانتا ہے کہ کس درجے کا ہے اور اس میں کتنا اخلاص ہے اور وہ اس کے
        مطابق ہی اسے جزا دے گا۔یہی جملہ سورہ مجادلہ (آیت : 3) میں ذکر ہوا تو لکھتے ہیں: یعنی اگر تم
        ظہار کے بعد گردن آزاد کیے بغیر ایک دوسرے کو ہاتھ لگاؤ گے تو اور کسی کو خبر ہو یا نہ ہو ،
        اللہ تعالیٰ تمہارے ہر کام سے پوری طرح باخبر ہے ۔ تم نہ اس سے چھپ سکتے ہو اور نہ اس کی گرفت
        سے بچ سکتے ہو۔سورۃ مجادلہ (آیت :11) میں اسی عبارت کے تحت استادِ گرامی رقمطراز ہیں : یعنی
        اللہ تعالیٰ تمہارے تمام اعمال سے پوری طرح باخبر ہے کہ تم اٹھنے کا حکم ملنے پر خوش دلی سے
        اُٹھ کھڑے ہوتے ہو یا نفاق اور کبر کی وجہ سے مجبوراً اُٹھتے ہو اور وہ تمہیں تمہارے عمل کے
        مطابق ہی جزا دے گا۔یہی الفاظ سورۃتوبہ (آیت : 16) میں ایمانداروں کے علاوہ کسی کو رازدار نہ
        بنانے کے سیاق میں آئےتو اس طرح وضاحت فرمائی۔’’وہ ظاہری اعمال کے ساتھ دل کا حال بھی جانتا ہے
        ۔ اس لیے اپنے اعمال درست کرو اور ان کے ساتھ نیت خالص اللہ کی رضا رکھو‘‘ <br/>
        بہر حال اللہ تعالیٰ کے اسماء پر مشتمل آیات کے آخری جملے بہت قابلِ توجہ ہیں۔ اگرچہ ہر ہر
        جگہ ان کی وضاحت نہیں کی لیکن اس انداز میں غور کرنے کے لیے بنیادی رہنمائی ضرور مہیا ہو گئی ہے
        ۔ <br/>
        13. کچھ صوفیاء نے دین کا لبادہ اوڑھ کر لوگوں کو منہجِ سلف سے دور کیا اور خود بھی حیلوں
        بہانوں سے دین سے جان چھڑائی ہے ۔ بہت سے لوگ اُن کے دامِ فریب میں آ کر گمراہ ہوئے ہیں ۔ حافظ
        صاحب نے اُن کی خوب خبر لی اور اُن کے نظریات کی تردید کی ہے۔ <br/>
        تصورِ شیخ کی تردید کے لیے دیکھیں: (طٰہٰ: 88)<br/>
        اُن کے ظاہر اور باطن میں فرق ملاحظہ فرمائیں: (التوبہ: 34،35)<br/>
        بعض صوفیاء جنت کی نعمتوں سے بے پروا، اس انداز میں اُن سے مستغنی ہونے کی تلقین کرتے ہیں:<br/>
        واعظ کمال ترک سے ملتی ہے یاں مراد <br/> دنیا جو چھوڑ دی ہے تو عقبیٰ بھی چھوڑ دے <br/>
        سودا گری نہیں یہ عبادت خدا کی ہے <br/> او بے خبر جزا کی تمنا بھی چھوڑ دے <br/>
        اس کا رد ملاحظہ فرمائیں: (السجدہ: 16)<br/>
        اسی ضمن میں دیگر مقامات بھی دیکھے جا سکتے ہیں۔مثلاً : (المزمل: 20، الاحزاب: 69، الممتحنہ:
        12)۔<br/>
        14. پاکستانی معاشرے میں پائے جانے والے رسوم و رواج ،شرک و بدعت اور دیگر برائیوں کی تردید
        فوائد میں جا بجا موجود ہے۔کچھ لوگوں نے حدود اللہ کو معطل کرنے کے بہت سے حیلے تراشے ہیں بلکہ
        وہ جرائم پیشہ لوگوں کے سزاؤں سے بچنے کےچوردروازے ہیں۔بعض اہلِ علم کو اس قسم کے امور کی تردید
        نام لیے بغیر کرنے سے پورا مزا نہیں آتا ۔لیکن استاد ِ گرامی نے نبوی منہج کے مطابق ان امور پر
        نقد کیا ہےلیکن پوری تفسیر میں غالباً کسی کا نام ذکر نہیں کیا ۔جیسے ڈاکٹر اور حکیم کا مقصد
        مرض کی اصلاح ہوتا ہے نہ کہ مریض سے نفرت ۔نمونہ کے طور پر چند مقامات کا مطالعہ فرمائیں :<br/>
        <span class="arabic">اَ فَحکم الجَاھِلِیۃ یَبغُونَ </span>(المائدہ: 50) <br/><span
            class="arabic"> یَضَعُ عَنھُم اِ صرَھُم</span> (الاعراف: 157) <br/>
        <span class="arabic">اِذ یَعدُونَ فِی السبتِ    </span>(الاعراف: 163) <br/><span
            class="arabic">وَاتبَعُوا الشَھَوَاتِ  </span>(مریم: 59)<br/>
        <span class="arabic">کَتَبنَا عَلَیھِم اَن النفسَ بِالنفسِ  </span>(المائدہ: 45)<br/>
        المختصر اللہ تعالیٰ کے فضل و کر م سے اُستادِ محترم نے محنت شاقہ ، جہدِ مسلسل اور عرق ریزی سے
        یہ تفسیر مرتب فرمائی ہے۔<br/>
        اللہ تعالیٰ دنیا میں اسے حسنِ قبول سے نوازے ، تمام مسلمانوں کے لیے رُشد و ہدایت کا باعث اور
        محترم حافظ صاحب کے لیے ذخیرہ آخرت بنائے۔ <br/>
        بہر حال یہ تفسیر ہر خاص وعام کے لیے مفید ، ہر گھر اور لائبریری کی زینت اور ہر طالب علم ،
        مدرس ، خطیب ، داعی اور مجاہد کی ضرورت ہے ۔ اللہ رحمٰن و رحیم ہمیں اس سے زیادہ سے زیادہ فائدہ
        اُٹھانے کی توفیق عطا فرمائے۔
    </p>
    &emsp;&emsp;حافظ عبداللہ رفیق <br/>
    جامعہ محمدیہ لوکو ورکشاپ ،لاہور


</section>
<p dir="rtl">
    نوٹ: لیپ ٹاپ، اور کمپیوٹر پر مطالعہ کرنے کے لیے ڈیسک ٹاپ ایپلیکیشن کی بھی سہولت موجود ہے۔ آپ
    نیچے دیے گئے لنک سے باآسانی ڈاؤنلوڈ کر سکتے ہیں۔
    <a href="http://tafsirhafizabdulsalam.com/download/"> یہاں کلک کریں </a>

</p>
</body>
</html>